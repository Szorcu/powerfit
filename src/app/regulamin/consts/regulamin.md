## 1. POSTANOWIENIA OGÓLNE

1. **1.1.** Niniejszy regulamin określa zasady korzystania z siłowni Power Fit zlokalizowanej przy ul. Harcerskiej 7, 15-345 Białystok.
2. **1.2.** Każdy użytkownik siłowni zobowiązany jest do przestrzegania regulaminu oraz stosowania się do poleceń personelu.
3. **1.3.** Wejście na teren siłowni oznacza akceptację wszystkich punktów niniejszego regulaminu.

## 2. PRZETWARZANIE DANYCH OSOBOWYCH

1. **2.1.** Administratorem danych osobowych użytkowników jest Power Fit sp. z o.o. z siedzibą w Białymstoku przy ul. Harcerskiej 7.
2. **2.2.** Dane osobowe są przetwarzane w celu realizacji umowy członkowskiej, obsługi karnetów, zapewnienia bezpieczeństwa na terenie obiektu, organizacji zajęć, a także w celach marketingowych – na podstawie zgody użytkownika.
3. **2.3.** Użytkownik ma prawo dostępu do treści swoich danych oraz ich poprawiania, usunięcia, ograniczenia przetwarzania, przenoszenia danych, a także prawo wniesienia sprzeciwu wobec ich przetwarzania.
4. **2.4.** Dane osobowe mogą być przekazywane podmiotom współpracującym z Power Fit sp. z o.o., w tym eFitness sp. z o.o., wyłącznie w zakresie niezbędnym do realizacji usług i na podstawie odpowiednich umów powierzenia przetwarzania danych.
5. **2.5.** Podanie danych osobowych jest dobrowolne, lecz niezbędne do korzystania z usług siłowni.
6. **2.6.** Szczegółowe informacje dotyczące przetwarzania danych osobowych dostępne są w Polityce Prywatności systemu eFitness.

## 3. ZASADY KORZYSTANIA Z OBIEKTU

1. **3.1.** Siłownia dostępna jest dla osób pełnoletnich. Osoby w wieku 16–17 lat mogą korzystać z obiektu wyłącznie za pisemną zgodą rodzica lub opiekuna prawnego, przy czym odpowiedzialność za bezpieczeństwo nieletniego ponosi rodzic lub opiekun, który wyraził zgodę (dostępna w recepcji). **Osoby w wieku 13–15 lat mogą przebywać na terenie klubu wyłącznie pod stałą opieką rodzica, który podpisał zgodę (dostępną w recepcji Power Fit). Dzieci poniżej 13. roku życia nie mogą korzystać z siłowni Power Fit.**
2. **3.2.** Dzieci i osoby towarzyszące użytkownikom mogą przebywać wyłącznie w strefie recepcji i nie mają wstępu do pomieszczeń treningowych. Siłownia nie ponosi odpowiedzialności za ich bezpieczeństwo.
3. **3.3.** Na terenie siłowni obowiązuje stosowanie odpowiedniego stroju sportowego oraz zmiana obuwia na czyste, zakryte buty sportowe. **Zabrania się korzystania z klapek, sandałów, butów na obcasie oraz innego obuwia nieprzystosowanego do ćwiczeń.**
4. **3.4.** Każdy klient zobowiązany jest do posiadania własnego ręcznika i używania go podczas ćwiczeń.
5. **3.5.** Po zakończeniu ćwiczeń należy uporządkować stanowisko, odłożyć sprzęt na miejsce i zdezynfekować urządzenia.
6. **3.6.** Zabrania się korzystania ze sprzętu w sposób niezgodny z jego przeznaczeniem.
7. **3.7.** Na terenie siłowni obowiązuje bezwzględny zakaz spożywania alkoholu, palenia tytoniu, używania e-papierosów oraz wszelkich środków odurzających i substancji psychoaktywnych. Osoby będące pod wpływem alkoholu, narkotyków lub innych środków zmieniających świadomość nie będą dopuszczane do korzystania z obiektu i mogą zostać poproszone o jego natychmiastowe opuszczenie. W przypadku naruszenia niniejszego zakazu siłownia Power Fit zastrzega sobie prawo do cofnięcia karnetu, rozwiązania umowy członkowskiej oraz odmowy ponownego przyjęcia do obiektu.
8. **3.8.** Zabrania się używania urządzeń elektronicznych w sposób zakłócający pracę siłowni lub komfort innych użytkowników. Słuchawki należy używać w sposób nie przeszkadzający otoczeniu.
9. **3.9.** Wchodząc na teren siłowni, użytkownik wyraża zgodę na rejestrację obrazu za pomocą systemu monitoringu oraz na wykonanie zdjęcia w celu identyfikacji klubowicza w systemie eFitness, które będzie wykorzystywane wyłącznie przez siłownię Power Fit.

## 4. BEZPIECZEŃSTWO

1. **4.1.** Każdy użytkownik korzysta z urządzeń na własną odpowiedzialność.
2. **4.2.** Przed rozpoczęciem treningów osoby z istniejącymi problemami zdrowotnymi lub wątpliwościami co do swojego stanu zdrowia powinny skonsultować się z lekarzem w celu uzyskania zgody na podejmowanie aktywności fizycznej. Siłownia nie ponosi odpowiedzialności za wszelkie urazy, kontuzje, pogorszenie stanu zdrowia ani inne zdarzenia będące skutkiem korzystania z urządzeń i uczestnictwa w treningach.
3. **4.3.** Wszelkie urazy lub wypadki należy natychmiast zgłaszać pracownikom siłowni.
4. **4.4.** Personel ma prawo odmówić wstępu osobie, której stan wskazuje na spożycie alkoholu lub substancji psychoaktywnych.
5. **4.5.** Dla bezpieczeństwa i komfortu innych użytkowników zabrania się rzucania sprzętem, krzyczenia oraz wszelkich przejawów agresywnego lub nieodpowiedniego zachowania.
6. **4.6.** W strefie siłowni zlokalizowanej w piwnicy może przebywać jednocześnie maksymalnie 10 osób.

## 5. KARNETY, OPŁATY, REZYGNACJA Z UMOWY I CZŁONKOSTWO

1. **5.1.** Wstęp na siłownię możliwy jest po okazaniu karty członkowskiej z ważnym karnetem lub opłaceniu wejścia jednorazowego.
2. **5.2.** Cena wyrobienia karty członkowskiej wynosi 39 złotych w przypadku karnetów wykupionych na siłowni Power Fit , 29 zł w przypadku karnetów typu BENEFIT, czyt. Multisport, Medicover, Fit Sport, Fit Profit, PZU.
3. **5.3.** Karnet oraz karta członkowska jest imienna i nie może być przekazywana innym osobom.
4. **5.4.** Utrata karty członkowskiej wiąże się z koniecznością opłaty za wydanie duplikatu. Cena wydania duplikatu to 20 zł.
5. **5.5.** Cennik usług dostępny jest w recepcji oraz na social media siłowni.
6. **5.6.** Karnety nie podlegają zwrotowi, z wyjątkiem przypadków przewidzianych w regulaminie sprzedaży.
7. **5.7.** Osoba wprowadzająca do siłowni osobę nieposiadającą ważnego karnetu lub próbującą korzystać z obiektu poza godzinami obowiązywania swojego karnetu, traci możliwość korzystania z obiektu. Siłownia zastrzega sobie prawo do czasowego lub stałego zawieszenia karnetu do momentu wyjaśnienia sprawy.
8. **5.8.** **W przypadku wcześniejszego rozwiązania umowy na czas określony (np. umowa promocyjna podpisywana na 12 miesięcy w cenie 99 zł/miesiąc), klubowicz zobowiązuje się do dopłaty wyrównującej koszt członkostwa do standardowej stawki miesięcznej (zgodnie z aktualnym cennikiem) za każdy miesiąc, z którego skorzystał w ramach umowy. Przykład: Klubowicz podpisał umowę na 12 miesięcy, jednak wypowiedział ją po 3 miesiącach. W takiej sytuacji zobowiązany jest do dopłaty różnicy między ceną promocyjną a standardową ceną karnetu 3-miesięcznego, zgodnie z obowiązującym cennikiem.**
9. **5.9.** Zasady zawieszenia karnetów:
   - **minimalny okres trwania karnetu, który może zostać zawieszony, wynosi 6 miesięcy**
   - pierwsze zawieszenie karnetu o minimalnym okresie trwania jest bezpłatne i może trwać nie więcej niż 30 dni
   - każde kolejne zawieszenie karnetu o minimalnym okresie trwania jest każdorazowo płatne w wysokości 20 zł
   - W przypadku niezdolności do ćwiczeń potwierdzonej zaświadczeniem lekarskim,istnieje możliwość bezpłatnego zawieszenia karnetu na okres wskazany w tej dokumentacji.

## 6. ZAJĘCIA GRUPOWE I TRENINGI PERSONALNE

1. **6.1.** Zajęcia grupowe odbywają się zgodnie z harmonogramem dostępnym w recepcji i online.
2. **6.2.** Na zajęcia obowiązuje wcześniejsza rezerwacja. Brak obecności bez wcześniejszego odwołania może skutkować zablokowaniem możliwości zapisów. W przypadku dwóch nieobecności w ciągu tygodnia bez uprzedniego odwołania, użytkownik otrzymuje tygodniową blokadę zapisu na zajęcia.
3. **6.3.** Treningi personalne stanowią dodatkowo płatną usługę, której cena oraz termin realizacji ustalane są indywidualnie pomiędzy klientem a trenerem prowadzącym. Siłownia nie ponosi odpowiedzialności za szczegółowe ustalenia dokonane pomiędzy stronami.
4. **6.4.** Siłownia zastrzega sobie prawo do odwołania zajęć z przyczyn organizacyjnych.

## 7. PORZĄDEK I ZACHOWANIE, ZASADY KORZYSTANIA Z WYPOSAŻENIA SIŁOWNI POWER FIT

1. **7.1.** Należy zachować czystość i porządek w całym obiekcie, w tym w szatniach i łazienkach.
2. **7.2.** Zabrania się wynoszenia sprzętu i wyposażenia siłowni poza jej teren. Naruszenie tego zakazu może skutkować konsekwencjami, w tym nałożeniem kary lub cofnięciem karnetu członkowskiego.
3. **7.3.** Obowiązuje kultura osobista i szacunek wobec innych użytkowników i personelu.
4. **7.4.** Zabrania się pozostawiania rzeczy osobistych w szafkach po zakończeniu treningu. Szafki przeznaczone są wyłącznie do użytku w trakcie pobytu na siłowni. W przypadku naruszenia tego zakazu, siłownia zastrzega sobie prawo do opróżnienia szafki oraz nałożenia kary umownej w wysokości 100 zł.
5. **7.5.** Siłownia nie ponosi odpowiedzialności za przedmioty pozostawione na terenie obiektu, w tym w szafkach
6. **7.6.** Rzeczy osobiste nie mogą być pozostawiane na podłodze ani w innych miejscach ogólnodostępnych, z wyjątkiem szafek i wyznaczonych miejsc do przechowywania. W razie naruszenia siłownia może je usunąć bez możliwości roszczeń.
7. **7.7.** Użytkownicy są zobowiązani do dbania o całe wyposażenie siłowni, w tym lustra, sprzęt do treningów (np. hantle, sztangi, maszyny), maty, akcesoria treningowe, stacje do ćwiczeń funkcjonalnych oraz pozostałe elementy wyposażenia, a także o ściany i inne elementy wnętrza obiektu. Użytkownik ponosi pełną odpowiedzialność za wszelkie szkody wyrządzone na terenie siłowni, w tym w wyniku niewłaściwego użycia sprzętu lub wyposażenia. Wszelkie szkody będą skutkowały obowiązkiem naprawy lub pokrycia kosztów wymiany przez sprawcę. W przypadku rażącego zniszczenia sprzętu lub wyposażenia siłowni, użytkownik może zostać natychmiast wyproszony z obiektu, a siłownia zastrzega sobie prawo do obciążenia sprawcy kosztami naprawy lub wymiany uszkodzonych elementów.

## 8. POSTANOWIENIA KOŃCOWE

1. **8.1.** Siłownia Power Fit zastrzega sobie prawo do wprowadzania zmian w regulaminie.
2. **8.2.** W przypadku notorycznego lub rażącego naruszania postanowień niniejszego regulaminu, siłownia zastrzega sobie prawo do natychmiastowego wyproszenia użytkownika z obiektu oraz jednostronnego rozwiązania umowy/karnetu członkowskiego bez prawa do zwrotu kosztów i bez możliwości ponownego zawarcia umowy. Decyzja w tym zakresie należy wyłącznie do zarządu siłowni i jest ostateczna, nie podlega procedurze odwoławczej.
3. **8.3.** Reklamacje można zgłaszać pisemnie w recepcji lub mailowo na adres kontaktowy recepcja.powerfit@gmail.com lub powerfit.kontakt@gmail.com.
4. **8.4.** W sprawach nieuregulowanych niniejszym regulaminem mają zastosowanie przepisy Kodeksu Cywilnego.
